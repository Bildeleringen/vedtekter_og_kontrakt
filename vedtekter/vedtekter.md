
VEDTEKTER for Bildeleringen SA
================================================================================

_Vedtatt ved ordinært andelseiermøte 28. april 2016_

## 1. ORGANISASJON ##

Bildeleringen SA heretter kalt Bildeleringen, er et bildelingslag med prinsipielt åpent medlemskap, jf §3 nedenfor. Bildeleringen vil ha vekslende antall andelseiere og en vekslende andelskapital, andelseiernes ansvar er begrenset til deres innskudd. Bildeleringen har forretningskontor i Bergen kommune. Bildeleringen er et ikke-kommersielt foretak. Eventuelle overskudd skal tilbakeføres til driften av laget eller, etter forslag fra styret og vedtak på årsmøtet, disponeres i samsvar med forskriftene i samvirkelova § 26. Utbetalinger fastsettes på grunnlag av medlemmenes omsetning i laget foregående kalenderår.

## 2. FORMÅL ##

Laget skal bidra til å redusere antall biler og bilbruk generelt i samfunnet. Laget skal i størst mulig grad ta miljøhensyn i hele sin virksomhet. Bildeleringens formål er så langt mulig å dekke andelseiernes behov for privatbil i form av å bruke felles, fortrinnsvis leasede, eller eide biler på rimeligste måte. Bildeleringen kan også eie eller engasjere seg i andre aktiviteter eller anlegg som er i samsvar med dette formålet. Bildeleringen kan ansette personell etter styrets godkjennelse og som styret finner ønskelig. Bildeleringen vil i utgangspunktet basere seg på nye eller pent brukte biler.

## 3. MEDLEMSKAP ##

### 3a. PRIVATMEDLEMSKAP ###

Medlemskap i Bildeleringen er åpent for alle som er over 20 år og som ikke tidligere har blitt nektet forsikringsdekning for bil av et forsikringsselskap. Personer dømt evt. gitt påtaleunnlatelse for overtredelse av vegtrafikkloven § 22 kan kun bli medlemmer etter styrets godkjennelse. Hver andelseier tegner en andel, men står fritt til å tegne seg for flere. Ved utmelding går andelen tilbake til bildeleringen og andelsinnskuddet tilbakebetales. Andelsinnskuddet er kr. 6.000. I tillegg kreves et depositum for bilbruk på Kr. 1.000. Innskudd og depositum betales tilbake ved utmelding og forrentes ikke. Bildeleringen kan også kreve ekspedisjonsgebyr ved inn- og utmelding og en månedlig medlemsavgift.

Hver andel gir rett til to brukere, og til bruk av to biler samtidig. Brukere tilknyttet en andel trenger ikke tilhøre samme husstand. Andelseier må underrette styret om opprettelse, endringer eller avslutning av bruker nummer to og er ansvarlig for dennes bilbruk og økonomiske forpliktelser.

### 3b. BEDRIFTMEDLEMSKAP ###

Medlemskap i Bildeleringen er også åpent for bedrifter etter konkret avtale. Hver bedrift tegner en andel, men står fritt til å tegne seg for flere. Ved utmelding går andelen tilbake til bildeleringen og andelsinnskuddet tilbakebetales. Andelsinnskuddet er kr. 6.000. I tillegg kreves et depositum for bilbruk på Kr. 1.000. Innskudd og depositum betales tilbake ved utmelding og forrentes ikke. Bildeleringen krever også ekspedisjonsgebyr ved inn- og utmelding og en månedlig medlemsavgift.

Hver andel gir rett til to brukere, og til bruk av to biler samtidig. Bedrifter kan, etter styrets godkjenning, registrere flere brukere. Brukere tilknyttet en andel må tilhøre samme bedrift. Bedrifter med flere enn to registrerte brukere har likevel kun rett til bruk av to biler samtidig. Bedriften er ansvarlig for alle brukeres bilbruk og økonomiske forpliktelser.

## 4. RETTIGHETER OG PLIKTER ##

Hver andel i Bildeleringen gir andelseieren rett å bruke Bildeleringens biler til de på enhver tid fastsatte priser og i henhold til gjeldende bilbrukskontrakt. Bilbrukskontrakten regulerer Bildeleringens og andelseiers rettigheter og forpliktelser og kan endres ved simpelt flertall på andelseiermøtet. Faktisk bilbruk blir belastet andelseierne.

## 5. INNKJØP, DRIFT, VEDLIKEHOLD OG FORSIKRING ##

Bildeleringen står for innkjøp, drift, vedlikehold og forsikring av bilene.

## 6. REGNSKAP ##

Regnskapet følger kalenderåret og skal i revidert stand fremlegges andelseiermøtet til godkjennelse innen 30. april hvert år. Andelseiermøtet fastsetter retningslinjer for regnskapet. Et eventuelt årsoverskudd tilbakeføres til Bildeleringen, og utbetales ikke til medlemmene.

## 7. ANDELSEIERMØTET ##

Bildeleringens øverste organ er andelseiermøtet. Ordinært andelseiermøte skal finne sted hvert år senest 30.april. Alle andelseiere og brukere har møterett på andelseiermøtet, med det gis kun rett til en stemme pr. andel. Andelseiermøtet skal innkalles med 14 dagers skriftlig varsel. Andelseiermøtets dokumenter gjøres tilgjengelig for medlemmene gjennom Bildeleringens nettsider, senest 14 dager før andelseiermøtet. Etter å ha valgt ordstyrer og referent(er) skal andelseiermøtet behandle følgende saker:

- a. Godkjenne innkalling og saksliste.
- b. Velge to personer til å underskrive protokollen.
- c. Godkjenne styrets årsmelding og andelslagets regnskap.
- d. Godkjenne budsjett og styrets forslag til neste års utleiepriser.
- e. Behandle eventuelle innkomne saker.
- f. Velge styreleder, nestleder, styremedlemmer og valgkomite.
- g. Velge revisor.

Ekstraordinært andelseiermøte skal innkalles dersom styret, et mindretall i styret, revisor eller minimum 10% av medlemmene krever det. Dersom det ekstraordinære andelseiermøte skyldes krav fra et mindretall i styret stiller dette mindretallet sine styreplasser til disposisjon på det ekstraordinære andelseiermøte.

## 7a. VALGKOMITE ##

Valgkomiteen skal bestå av 3 personer. Komiteen lager innstilling til nytt styre innen 01.04 hvert år. Valgkomiteen skal foreslå styreleder, nestleder og styremedlemmer/ varamedlemmer. I tillegg kan valgkomiteen pålegges av styret å finne egnede kandidater til andre verv.

## 8. STYRET ##

Styret skal, etter årsmøtets valg, ha minimum 3 og maksimum 9 medlemmer og minst to varamedlemmer, men aldri i partall. Begge kjønn skal være representert i styret i tråd med Samvirkelova §69, første ledd punkt 1 til 5. Styremedlemmene velges for 2 år, varamedlem for 1 år. Halvparten av styrets faste medlem og alle varamedlem er ordinært på valg ved hvert andelseiermøte, men andelseiermøtet er ikke bundet av dette. Andeleiermøtet velger styreleder og nestleder blant styrets medlem og for et år om gangen. Styremedlemmer kan gjenvelges. Dersom styremedlem trekker seg i løpet av valgperioden, skal det avholdes suppleringsvalg ved første ordinære andelseiermøte. Den opprinnelige valgperioden gjelder for styremedlem valgt på suppleringsvalg. Styreleder har møteplikt samt talerett og forslagsrett på andelseiermøtet, øvrige styremedlem har møte-, tale- og forslagsrett. Styret instruerer daglig leder i saker som faller utenfor dennes fullmakt og skal i tillegg:

- a. Kontrollere at daglig leder driver Bildeleringens virksomhet i henhold til Bildeleringens formål og etter andelseiermøtets regnskap og budsjett.
- b. Utarbeide årsmelding til andelseiermøtet, regnskap og budsjett
- c. Sette frem forslag til andelseiermøtet
- d. Godkjenne daglig leders valg av regnskapsfører
- e. Justere utleiepriser til andelseiere og kommersielle brukere midlertidig fram til neste andelseiermøte

## 9. DAGLIG LEDER ##

Styret kan ansette en daglig leder til å forestå den daglige drift. Daglig leder har møteplikt samt talerett og forslagsrett på styremøte og andelseiermøtet. Daglig leder skal ha lagets prokura. Daglig leder rapporterer til styret ved styreleder. Styret kan vedta en egen arbeidsinstruks for daglig leder. Styret kan ved behov også bemyndige eller ansette andre personer til spesielle oppgaver vedrørende den daglige drift.

## 10. SUSPENSJON OG EKSKLUSJON ##

Andelseiere som misligholder sine forpliktelser ovenfor Bildeleringen eller bryter bilbrukskontrakten, kan suspenderes av styret inntil forholdet er rettet opp i. Ved suspensjon frafaller bruksretten til Bildeleringens biler og stemmerett ved andelseiermøtet. Andelseiere som misligholder sine forpliktelser over lengre tid eller skader Bildeleringens virksomhet eller bilpark på en klanderverdig måte, kan ekskluderes av styret. Eventuell gjeninnmelding skal behandles av styret. Styrets eksklusjon kan ankes inn for andelseiermøtet. Eventuell anke til andelseiermøtet må fremmes innen en måned etter at eksklusjonen ble bekjentgjort. Anke til andelseiermøtet gir utsettende virkning av eksklusjonsvedtaket.

## 11. MOTREGNINGSRETT ##

I tilfelle eksklusjon har Bildeleringen motregningsrett i andelseiers innskudd og depositum for alle utestående krav.

## 12. TVISTER ##

Ved tvister mellom andelseiere og Bildeleringen er Bergen forliksråd / Bergen tingrett riktig verneting.

## 13. VEDTEKTSENDRING ##

Disse vedtektene kan endres ved 2/3 flertall på et andelseiermøte såfremt forslag til endringer er ført opp på innkalling til møtet og tilkjennegjort andelseierne senest 14 dager før andelseiermøtet. Vedtektsendringer som innebærer:

- 1. vesentlige endringer av formålsparagrafen,
- 2. mer tyngende hefteregler for medlemmene,
- 3. skjerping i plikten til å gjøre innskudd i foretaket,
- 4. innføring av omsetningsplikt med foretaket eller vesentlig skjerping av slik plikt, eller
- 5. avgrensinger i retten til å tre ut,

Krever tilslutning fra minst fire femdeler av de avgitte stemmene. Medlemmer som har stemt i mot vedtektsendringer etter punkt 1-5 har rett til å tre ut av andelslaget i tråd med reglene i Samvirkelova §54-3.

## 14. OPPLØSNING ##

Oppløsning av Bildeleringen krever 2/3 flertall av alle medlemmer, eventuelt 2/3 flertall på et ordinært andelseiermøte fulgt av 2/3 flertall på et ekstraordinært andelseiermøte holdt 2-4 uker senere. Ved oppløsning skal andelslagets eiendeler realiseres og tilbakebetales medlemmene. Nettoformuen fordeles etter bruk de siste 12 måneder.

## 15. SIGNATUR ##

Styrets leder alene eller to andre styremedlemmer i fellesskap skal ha Bildeleringens signatur.
