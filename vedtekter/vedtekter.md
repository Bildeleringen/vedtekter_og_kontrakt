
VEDTEKTER for Bildeleringen SA
================================================================================

_Vedtatt ved ordinært andelseiermøte 23. april 2014_

## 1. ORGANISASJON ##

Bildeleringen SA heretter kalt Bildeleringen, er et bildelingslag med prinsipielt åpent medlemskap, jf §3 nedenfor. Bildeleringen vil ha vekslende antall andelseiere og en vekslende andelskapital, andelseiernes ansvar er begrenset til deres innskudd. Bildeleringen har forretningskontor i Bergen kommune.

## 2. FORMÅL ##

Laget skal bidra til å redusere antall biler og bilbruk generelt i samfunnet. Laget skal i størst mulig grad ta miljøhensyn i hele sin virksomhet. Bildeleringens formål er så langt mulig å dekke andelseiernes behov for privatbil i form av å bruke felles, fortrinnsvis leasede, eller eide biler på rimeligste måte. Bildeleringen kan også eie eller engasjere seg i andre aktiviteter eller anlegg som er i samsvar med dette formålet. Bildeleringen kan ansette personell etter godkjennelse og som styret finner ønskelig. Bildeleringen vil i utgangspunktet basere seg på nye eller pent brukte biler.

## 3. MEDLEMSKAP ##

Medlemskap i Bildeleringen er åpent for alle som er over 20 år og som ikke tidligere har blitt nektet forsikringsdekning for bil av et forsikringsselskap. Personer dømt evt. gitt påtaleunnlatelse for overtredelse av vegtrafikkloven § 22 kan kun bli medlemmer etter styrets godkjennelse. Andelen er fritt omsettelig til kjøper som tilfredsstiller kravene til medlemskap, men Bildeleringen har forkjøpsrett til andelen til prisen avtalt mellom andelseier og dens kjøper. Hver andelseier tegner en andel, men står fritt til å tegne seg for flere. Hver andel gir rett til to brukere, men ikke til bruk av mer enn en bil samtidig. Brukerne må tilhøre samme husstand. Ønskes flere brukere, må søknad om dette sendes styret, som avgjør dette etter en konkret vurdering. Andelsinnskuddet er kr. 6.000. I tillegg kreves et depositum for bilbruk på Kr. 1.000. Innskudd og depositum betales tilbake ved utmelding og forrentes ikke. Bildeleringen krever også ekspedisjonsgebyr ved inn- og utmelding og en månedlig medlemsavgift. Medlemskap i Bildeleringen er også åpent for bedrifter etter konkret avtale. Medlemmene betaler medlemskontingent.

## 4. RETTIGHETER OG PLIKTER ##

Hver andel i Bildeleringen gir andelseieren rett å bruke Bildeleringens biler til de på enhver tid fastsatte priser og i henhold til gjeldende bilbruksavtale. Bilbruksavtalen regulerer Bildeleringens og andelseiers rettigheter og forpliktelser og kan endres ved simpelt flertall på andelseiermøtet. Faktisk bilbruk blir belastet andelseierne månedlig på etterskudd.

## 5. INNKJØP, DRIFT, VEDLIKEHOLD OG FORSIKRING ##

Bildeleringen står for innkjøp, drift, vedlikehold og forsikring av bilene.

## 6. REGNSKAP ##

Regnskapet følger kalenderåret og skal i revidert stand fremlegges andelseiermøtet til godkjennelse innen 30. april hvert år. Andelseiermøtet fastsetter retningslinjer for regnskapet. Et eventuelt årsoverskudd tilbakeføres til Bildeleringen, og utbetales ikke til medlemmene.

## 7. ANDELSEIERMØTET ##

Bildeleringens øverste organ er andelseiermøtet. Ordinært andelseiermøte skal finne sted hvert år senest 30.april. Alle andelseiere og brukere har møterett på andelseiermøtet, med det gis kun rett til en stemme pr. andel. Andelseiermøtet skal innkalles med 14 dagers skriftlig varsel. Andelseiermøtets dokumenter kan gjøres tilgjengelig for medlemmene gjennom Bildeleringens nettsider. Etter å ha valgt ordstyrer og referent(er) skal andelseiermøtet behandle følgende saker:

- a. Godkjenne innkalling og saksliste.
- b. Velge to personer til å underskrive protokollen.
- c. Godkjenne styrets årsmelding og andelslagets regnskap.
- d. Godkjenne budsjett og styrets forslag til neste års utleiepriser og andelsinnskudd.
- e. Velge styreleder, nestleder, styremedlemmer og valgkomite. f. Velge revisor.
- g. Behandle eventuelle innkomne saker.

Ekstraordinært andelseiermøte skal innkalles dersom minimum 25% av medlemmene eller et mindretall i styret krever det. Dersom det ekstraordinære andelseiermøte skyldes krav fra et mindretall i styret stiller dette mindretallet sine styreplasser til disposisjon på det ekstraordinære andelseiermøte.

## 7a. VALGKOMITE ##

Valgkomiteen skal bestå av 3 personer. Komiteen lager innstilling til nytt styre innen 01.04 hvert år. Valgkomiteen skal foreslå styreleder, nestleder og styremedlemmer/ varamedlemmer. I tillegg kan valgkomiteen pålegges av styret å finne egnede kandidater til andre verv.

## 8. STYRET ##

Styret skal ha minimum 3 og maksimum 9 medlemmer og minst to varamedlemmer, men aldri i partall, etter årsmøtets valg. Medlemmene velges for 2 år, etter det første året går "minste halvparten" av medlemmene ut etter loddtrekning. Styreleder og nestleder velges for et år om gangen. Styremedlemmer kan gjenvelges. Styret instruerer daglig leder i saker som faller utenfor dennes fullmakt og skal i tillegg:

- a. Kontrollere at daglig leder driver Bildeleringens virksomhet i henhold til Bildeleringens formål og etter andelseiermøtets regnskap og budsjett.
- b. Utarbeide årsmelding til andelseiermøtet, regnskap og budsjett
- c. Sette frem forslag til andelseiermøtet
- d. Foreslå nye styremedlemmer og revisor
- e. Godkjenne daglig leders valg av regnskapsfører
- f. Justere utleiepriser til andelseiere og kommersielle brukere midlertidig fram til neste andelseiermøte

## 9. DAGLIG LEDER ##

Styret kan ansette en daglig leder til å forestå den daglige drift. Daglig leder har møteplikt på styremøte samt talerett og forslagsrett på styremøte. Daglig leder skal ha lagets prokura. Daglig leder rapporterer til styret ved styreleder. Styret kan vedta en egen arbeidsinstruks for daglig leder. Styret kan ved behov også bemyndige eller ansette andre personer til spesielle oppgaver vedrørende den daglige drift.

## 10. SUSPENSJON OG EKSKLUSJON ##

Andelseiere som misligholder sine forpliktelser ovenfor Bildeleringen, kan suspenderes av styret inntil forholdet er rettet opp i. Ved suspensjon frafaller bruksretten til Bildeleringens biler og stemmerett ved andelseiermøtet. Andelseiere som misligholder sine forpliktelser over lengre tid eller skader Bildeleringens virksomhet eller bilpark på en klanderverdig måte, kan ekskluderes av styret. Eventuell gjeninnmelding skal behandles av styret. Styrets eksklusjon kan ankes inn for andelseiermøtet.

## 11. MOTREGNINGSRETT ##

I tilfelle eksklusjon har Bildeleringen motregningsrett i andelseiers innskudd og depositum for alle utestående krav.

## 12. VOLDGIFT ##

Tvister mellom en andelseier og Bildeleringen skal avgjøres ved voldgift etter reglene i Tvistemålsloven kapitel 32.

## 13. VEDTEKTSENDRING ##

Disse vedtektene kan endres ved 2/3 flertall på et andelseiermøte såfremt forslag til endringer er ført opp på innkalling til møtet.

## 14. OPPLØSNING ##

Oppløsning av Bildeleringen krever 2/3 flertall av alle medlemmer, eventuelt 2/3 flertall på et ordinært andelseiermøte fulgt av 2/3 flertall på et ekstraordinært andelseiermøte holdt 2-4 uker senere. Ved oppløsning skal andelslagets eiendeler realiseres og tilbakebetales medlemmene. Nettoformuen fordeles etter bruk de siste 12 måneder.

## 15. SIGNATUR ##

Styrets leder alene eller to andre styremedlemmer i fellesskap skal ha Bildeleringens signatur.
