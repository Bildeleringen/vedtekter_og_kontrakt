BILBRUKSKONTRAKT, Bildeleringen SA
==================================

_Vedtatt ved ordinært andelseiermøte 24. april 2019_

Bilbrukskontrakten regulerer forholdet mellom andelseier / sjåfør og
Bildeleringen. Brudd på Bilbrukskontrakten kan føre til sanksjoner fra
Bildeleringen, i henhold til §11 i Bildeleringens vedtekter.

## RESERVASJON ##

1 Gyldig medlemskap gir bruksrett til Bildeleringens biler.

2

- a.   Andelseier gis adgang til å reservere biler i hht gjeldende instruks.
- b.   Gyldig avbestilling skjer senest 48 timer før leieforholdet starter.
  Bildeleringen kan i særskilte tilfelle fravike denne regelen.
- c.   I utgangspunktet er det” først i tid” -prinsippet som gjelder. Foran
  ferier og ellers når det ansees som hensiktsmessig, kan Bildeleringen
  likebehandler bestillinger som er er gjort innen en på forhånd annonsert
  tidsfrist.

## LEIEBETINGELSER ##

3 Bildeleringen er ikke ansvarlig for økonomisk tap som følge av skade eller
driftsstans.

4 Andelseier er ansvarlig for bilen og utgifter som følger bruken av denne under
leietiden frem til tilbakelevering, uavhengig av hvem som disponerte bilen.
Andelseier er også erstatningspliktig for påførte skader. Andelseier betaler for
bilbruken i henhold til Bildeleringens til enhver tid gjeldende priser.

5 Leietiden begynner til reservert tidspunkt eller fra det øyeblikk andelseier
tar bilen i besittelse, avhengig av hva som skjer først. Leietiden avsluttes når
bestilling er avsluttet i bestillingssystemet og bilen er levert på
oppstillingsplass. Andelseier er således ansvarlig for bilen selv etter at denne
er returnert til oppstillingsplass, dersom bestillingen i bestillingssystemet
fremdeles løper.

6 Eventuell kollisjonsskade skal meldes til Bildeleringen og
forsikringsselskapet (ved bruk av skademelding). Tyveri, brann, hærverksskader
(også tilfeller med ukjent skadevolder), personskader eller skader på dyr skal i
tillegg meldes til Politiet.

7 Andelseier plikter å varsle Bildeleringen om skader eller tekniske feil som
oppstår. Andelseier skal besørge bilen reparert og transportert tilbake til
utgangsstedet i samråd med Bildeleringen.

8 Andelseier er ansvarlig for skader som oppstår under leietiden frem til
tilbakelevering, Ved brudd på den til enhver tid gjeldende bilbrukskontrakt
eller trafikklovgivingen risikerer sjåfør/ andelseier direkte regress for deler
av/ hele erstatningsbeløpet (se eksempel på slike vilkår i bilbrukskontraktens
pkt, 9 og pkt 10). I tillegg kan tidsleie og kostnader til administrasjon/
transport kreves inn.

9 Egenandel ved skade gjelder ikke for skader oppstått ved grov uaktsomhet, og
der Bildeleringens forsikring ikke dekker skaden. I disse tilfellene er
andelseier selv ansvarlig for alle utgifter på bilen, samt eventuelle
erstatningskrav. Skader som regnes som grov uaktsomhet kan eksempelvis være, men
er ikke begrenset til: Feilfylling av drivstoff, tilgrising av bilen innvendig,
kjøring i ruspåvirket tilstand.

10 Andelseier forplikter seg å behandle bilen på en forsvarlig måte og ikke:

- a.   Benytte bilen i billøp, fartsprøver eller konkurranser.
- b.   Ta bilen ut av Europa uten Bildeleringens skriftlige samtykke.
- c.   Benytte bilen i ulovlig øyemed.
- d.   Taue andre biler.
- e.   Befordre flere personer enn bilen er registrert for.
- f.   Kjøre i påvirket tilstand.
- g.   Forlate bilen ulåst.
- h.   Røyke i bilen.
- i.   Drive ervervesmessig fremleie av Bildeleringens biler

Skader som skyldes bruk i strid med punktene a til i skal erstattes av
andelseier.

11 Sjåfør/ andelseier er ansvarlig for sjekk av lys, bremser, seler, dekk,
lufttrykk, oljestand m.m.

12 Bilen returneres forsvarlig rengjort og med minst kvart tank til samme sted
som den ble hentet fra. Barnesetet skal plasseres i bagasjerommet etter bruk.
Bildeleringen SA bruker kortsystem for all bilrelatert handel (drivstoff, olje,
vask, spylervæske, vindusviskergummi, pærer og tilsvarende). Utgifter som ikke
dekkes av kortet refunderes av Bildeleringen etter dokumentasjon.

13 Dersom andelshaver / sjåfør forlater bilen i en tilstand som er til ulempe
for neste bruker, kreves gebyr etter enhver tid gjeldende satser. Eksempler på
dette kan være at bruker henter bilen for tidlig, returnerer bilen for sent, tar
feil bil, bruker bil uten gyldig bestilling, forlater bilen med lys etc på slik
at batteriet blir utladet, eller etterlater bilen uforholdsmessig skitten eller
luktende.

14 Dyr kan kun transporteres i varebil eller i bur i lastedelen av biler der
dyretransport er tillatt. Bestillingssystemet angir for hvilke biler
dyretransport er tillatt. Andelseier er forpliktet til en forsvarlig rengjøring
av bilen etter dyretransport.
