BILBRUKSKONTRAKT mellom Bildeleringen SA
================================================================================

_Vedtatt ved ordinært andelseiermøte 28. april 2016_

Bilbrukskontrakten regulerer forholdet mellom andelseier / sjåfør og Bildeleringen. Brudd på Bilbrukskontrakten kan føre til sanksjoner fra Bildeleringen, i henhold til §10 i Bildeleringens vedtekter.

## RESERVASJON ##

1 a. Gyldig medlemskap gir bruksrett til Bildeleringens biler. Bildeleringen utsteder ID-nummer til andelseier. Utlevering av nøkler skal kun skje etter fremvisning av gyldig førerkort. Ekstra andelsbrukere må også fremlegge gyldig førerkort.

2

- a.   Andelseier gis adgang til å reservere biler i hht gjeldende instruks.
- b.   Gyldig avbestilling skjer senest 24 timer før leieforholdet starter. Bildeleringen kan i særskilte tilfelle fravike denne regelen.
- c.   I utgangspunktet er det” først i tid” -prinsippet som gjelder. Foran ferier og ellers når det ansees som hensiktsmessig, kan Bildeleringen likebehandler bestillinger som er er gjort innen en på forhånd annonsert tidsfrist.

## BILBASE/ PARKERING ##

3 Styret i Bildeleringen er ansvarlig for plassering av bilbaser i hht. utleieavtaler og medlemmenes ønsker.

## LEIEBETINGELSER ##

4 Bildeleringen er ikke ansvarlig for økonomisk tap som følge av skade eller driftsstans.

5 Andelseier er ansvarlig for bilen og utgifter som følger bruken av denne under leietiden frem til tilbakelevering, uavhengig av hvem som disponerte bilen. Andelseier er også erstatningspliktig for påførte skader. Andelseier betaler for bilbruken i henhold til Bildeleringens til enhver tid gjeldende priser.

6 Eventuell kollisjonsskade skal meldes til Bildeleringen og forsikringsselskapet (ved bruk av skademelding). Tyveri, brann, hærverksskader (også tilfeller med ukjent skadevolder), personskader eller skader på dyr skal i tillegg meldes til Politiet.

7 Andelseier plikter å varsle Bildeleringen om skader eller tekniske feil som oppstår. Andelseier skal besørge bilen reparert og transportert tilbake til utgangsstedet i samråd med Bildeleringen.

8 Andelseier er ansvarlig for skader som oppstår under leietiden frem til tilbakelevering, uavhengig av hvem som disponerte bilen. Andelseiers egenandel ved skade framgår av gjeldende prisliste. Ved brudd på den til enhver tid gjeldende bilbrukskontrakt eller trafikklovgivingen risikerer sjåfør/ andelseier direkte regress for deler av/ hele erstatningsbeløpet (se eksempel på slike vilkår i bilbrukskontraktens pkt, 9 og pkt 10). I tillegg kan tidsleie og kostnader til administrasjon/ transport kreves inn.

9 Begrensninger av egenandelen ved skade gjelder ikke for skader oppstått ved grov uaktsomhet fra sjåfør/ andelseiers side, så som;

- a.   Feilfylling av drivstoff.
- b.   Skader som følge av at last har forskjøvet seg
- c.   Hærverk på innredningen i bilen
- d.   Flekker innvendig som ikke kan fjernes.
- e.   Dekkskader som følge av felgkjøring ved punkterte dekk.
- f.   Skader ved snøras fra tak hvor rasfare er angitt.
- g.   Slagskader på karosseri pga snøkjettinger.
- h.   Skader som følge av kjøring hvor det ikke er fysisk plass til bilen
- i.   Skader som skyldes kjøring utenfor offentlig vei eller på område stengt for alminnelig ferdsel
- j.   Øvelseskjøring uten Bildeleringens samtykke
- k.   Annen uforsiktig bruk av bilen.

10 Andelseier forplikter seg å behandle bilen på en forsvarlig måte og ikke:

- a.   Benytte bilen i billøp, fartsprøver eller konkurranser.
- b.   Ta bilen ut av Europa uten Bildeleringens skriftlige samtykke. Benytte bilen i ulovlig øyemed.
- c.   Taue andre biler.
- d.   Befordre flere personer enn bilen er registrert for. Kjøre i påvirket tilstand.
- e.   Forlate bilen ulåst.
- f.   Røyke i bilen.
- g.   Drive ervervesmessig fremleie av Bildeleringens biler

Skader som skyldes bruk i strid med punktene a til i skal erstattes av andelseier.

11 Sjåfør/ andelseier er ansvarlig for sjekk av lys, bremser, seler, dekk, lufttrykk, oljestand m.m.

12 Bilen returneres forsvarlig rengjort og med minst halv tank til samme sted som den ble hentet fra. Barnesetet skal plasseres i bagasjerommet etter bruk. Bildeleringen SA bruker kortsystem for all bilrelatert handel (drivstoff, olje, vask, spylervæske, vindusviskergummi, pærer og tilsvarende). Utgifter som ikke dekkes av kortet refunderes av Bildeleringen etter dokumentasjon.

13 Dersom andelshaver / sjåfør forlater bilen i en tilstand som er til ulempe for neste bruker, kreves gebyr etter enhver tid gjeldende satser. Eksempler på dette kan være at bruker henter bilen for tidlig, returnerer bilen for sent, tar feil bil, bruker bil uten gyldig bestilling, forlater bilen med lys etc på slik at batteriet blir utladet, eller etterlater bilen uforholdsmessig skitten eller luktende.

14 Dyr kan kun transporteres i varebiler eller i lastedelen av stasjonsvogner, ikke i personbiler eller i persondelen av stasjonsvogner. Andelseier er forpliktet til en forsvarlig rengjøring av bilen etter dyretransport.
